Bogusław Wołoszański (ur. 22 marca 1950 w Piotrkowie Trybunalskim) – polski dziennikarz, pisarz i popularyzator historii, autor książek o tematyce historycznej, pomysłodawca oraz twórca programu Sensacje XX wieku, poseł na Sejm X kadencji.




Syn Mariana (1908–2004) i Ireny z domu Malinowskiej (1908–1992). Jego ojciec był nauczycielem oraz dyrektorem internatu liceum w Piotrkowie Trybunalskim; w trakcie kampanii wrześniowej służył w 25 pułku piechoty, później podczas okupacji niemieckiej był członkiem Armii Krajowej (pseudonim „Orzeł”).
Bogusław Wołoszański w 1971 ukończył studia prawnicze na Wydziale Prawa Uniwersytetu Warszawskiego. Uczestniczył w seminarium doktoranckim prowadzonym przez profesora Stanisława Ehrlicha. W 1971 podjął dalszą naukę w podyplomowym dwuletnim Instytucie Dziennikarstwa UW. W 1979 rozpoczął dzienne studia reżyserskie na Wydziale Radia i Telewizji Uniwersytetu Śląskiego, z których zrezygnował z powodów rodzinnych i zawodowych.


Po ukończeniu studiów otrzymał nakaz pracy w radzie narodowej w Wieluniu. W 1971 podjął współpracę z redakcją młodzieżową Telewizji Polskiej, gdzie m.in. prowadził program rozrywkowy Telewizyjny Ekran Młodych. W latach 1973–1983 był zatrudniony w redakcji międzynarodowej TVP.
W 1983 został zastępcą dyrektora dyrekcji programów oświatowych. We wrześniu tego samego roku rozpoczął pracę nad programem Sensacje XX wieku. W 1985 wyjechał jako korespondent radia i telewizji do Londynu, gdzie pracował przez trzy lata. W 1988 objął stanowisko zastępcy dyrektora TVP1 oraz szefa redakcji międzynarodowej. Wprowadził na antenę programy Raport oraz 7 dni świat, którego przez pewien czas był jednym z prowadzących. Obok audycji na temat aktualnych wydarzeń w polityce międzynarodowej w dalszym ciągu przygotowywał programy z cyklu Sensacje XX wieku. W 1990 ukazała się pierwsza oparta na tym cyklu publikacja książkowa. W 1992 powrócił do redakcji oświatowej, gdzie m.in. przygotowywał program Encyklopedia II wojny światowej. Od 1998 pracował w Agencji Produkcji Audycji Telewizyjnych.
W latach 90. zajął się również regularnie pisaniem książek, poświęconych wydarzeniom XX wieku, a także prowadzeniem wraz z żoną działalności wydawniczej. W 2001 podjął współpracę z Radiem Zet, w którym prowadził audycję Sensacje XX wieku. W 2002 był gospodarzem i współautorem telewizyjnych spotów informacyjnych Unia bez tajemnic nagranych w ramach rządowej kampanii informacyjnej poświęconej integracji europejskiej. W sierpniu 2005 odszedł z TVP. Napisał scenariusz na potrzeby ekranizacji swojej książki Twierdza szyfrów. Na tej podstawie powstał wyprodukowany przez niego trzynastoodcinkowy serial Tajemnica twierdzy szyfrów, który wyreżyserował Adek Drabiński.
W późniejszych latach na antenie Polsat Play prowadził programy popularnonaukowe Skarby III Rzeszy oraz Tajna historia XX wieku. W 2015 nawiązał współpracę z Telewizją Polską oraz stacją National Geographic, dla których ponownie realizował Sensacje XX wieku. W tym samym roku premierę miał pięcioodcinkowy cykl Przewodnik historyczny Bogusława Wołoszańskiego.


Od 1976 był członkiem Polskiej Zjednoczonej Partii Robotniczej. W 1985 podpisał zobowiązanie do współpracy z Departamentem I MSW, co – jak sam relacjonował – umożliwiło mu następnie wyjazd do Londynu, gdzie realizował program Sensacje XX wieku. Figurował jako kontakt operacyjny o pseudonimach „Ben” i „Rewo”. W 1988 oficer prowadzący oficjalnie zamknął dokumentację dotyczącą tego kontaktu operacyjnego. Złożył w związku z tym w 2023 oświadczenie lustracyjne potwierdzające współpracę.
W wyborach parlamentarnych w 2023 kandydował do Sejmu z pierwszego miejsca na liście Koalicji Obywatelskiej w okręgu piotrkowskim. Uzyskał mandat posła X kadencji, otrzymując 35 202 głosy. Zasiadł w Komisji Kultury i Środków Przekazu oraz Komisji Obrony Narodowej.



Żonaty z Hanną, związaną z branżą wydawniczą. Ma dwoje dzieci: Hannę i Michała.


Krzyż Kawalerski Orderu Odrodzenia Polski (1998)
Nagroda im. Bolesława Prusa (2000)
Tytuł honorowego obywatela Piotrkowa Trybunalskiego (2001)
Wiktor (1993), Super Wiktor (1998)
Dobosz Powstania Wielkopolskiego, nagroda honorowa TPPW 1918/1919 (2003).


Książki
Sensacje XX wieku (Novum, 1990)
Sensacje XX wieku: II wojna światowa (Magnum, 1994)
Sensacje XX wieku: po II wojnie światowej (Magnum, 1995)
Ten okrutny wiek (Colori, 1995)
Ten okrutny wiek. Cz. 2 (Colori, 1996)
Encyklopedia II wojny światowej, t. 1–2 (Amber, 1997)
Tajna wojna Hitlera (Colori, 1997)
Straceńcy (Colori, 1998)
Tajna wojna Stalina (Colori, 1999)
Droga do piekła: Stalin 1941–1945 (2000)
Władcy ognia (Colori, 2001)
Tajna wojna Churchilla (Colori, 2002)
Twierdza szyfrów (Wyd. „Wołoszański”, 2004, powieść)
Operacja Talos (Wyd. „Wołoszański”, 2005, powieść)
Sieć – ostatni bastion SS (Wyd. „Wołoszański”, 2006, powieść)
Testament Odessy (Wyd. „Wołoszański”, 2008, powieść)
Honor żołnierza 1939 (Wyd. „Wołoszański”, 2010)
Wojna, miłość, zdrada (Wyd. „Wołoszański”, 2010)
Największy wróg Hitlera (Wyd. „Wołoszański”, 2012)
Wiek krwi (Wyd. „Wołoszański”, 2016)
SS: nowy początek (Wyd. „Wołoszański”, 2019)
Zabić Amerykę (Wyd. „Wołoszański”, 2021)
Zeszyty z cyklu Sensacje XX wieku (1994–1996)
Pojedynek na pustyni: Rommel contra Montgomery (1)
Piekło i niebo: opowieść o samolotach które pokonały Japonię (2)
Skazani: 6 tysięcy żołnierzy wysłanych na śmierć (3)
Śmierć marszałka: jak zginął Michaił Tuchaczewski (4)
Zemsta OAS: tajna organizacja, która chciała zniszczyć Francję (5)
Tajemnica „Overlord” (6)
Kryptonim: „Cycero” (7)
Czarna orkiestra (8)
Komandosi (9)
Sprawa Żukowa (10)
Śmiertelny pojedynek Chruszczow-Beria (11)
Narodziny siły: tajna historia radzieckiej bomby atomowej (12)
Na krawędzi: kryzys kubański 1962 (13)
Korea w ogniu: miejsce, od którego mógł zapłonąć świat (14)
U-2 zaginął: lot samolotu szpiegowskiego, który zmienił politykę mocarstw (15)
Programy telewizyjne
Sensacje XX wieku (1983–2005, 2015)
Encyklopedia II wojny światowej (1991–1996)
Skarby III Rzeszy (2012–2013)
Tajna historia XX wieku (2014–2016)
Przewodnik historyczny Bogusława Wołoszańskiego (2015)
Audycje radiowe
Sensacje XX wieku (2001–2002)

